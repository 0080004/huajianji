<html>
    <head>
        <meta charset="utf-8">
        
    
        <meta name="author"  content="JackeyGao">
        <meta name="description" content="JackeyGao, 一个程序员的技术分享和对生活的理解.">
        <meta name="keywords"  content="JackeyGao, JackeyGao的日记本, Python, Django, Vue.js, chinese-poetry">
        <title> 丹青引赠曹将军霸 | 唐诗三百首 </title>
        <meta name="viewport" content="width=device-width, initial-scale=1">
        <link rel="stylesheet" href="../../assets/global.css">
        <link rel="stylesheet" href="../../assets/theme.css">
        <link rel="stylesheet" href="../../assets/semantic/components/site.min.css">
        <link rel="shortcut icon" href="../../assets/images/favicon.ico" type="image/x-icon">
        <link rel="apple-touch-icon" sizes="128x128" href="../../assets/images/favicon.ico">
        <link rel="icon" href="../../assets/images/favicon.ico" type="image/x-icon">
        
    <link rel="stylesheet" href="../../assets/semantic/components/grid.min.css">

    </head>
    
    <body class="sk-green">
        <div id="main">
        
<div id="detail" class="ui stackable two column grid">
    <div class="zuo column">
        <div class="cover" style="background-image: url('../../images/x_large_Thi6_566f0000a26e1263.jpg');">
        </div>
    </div>
    <div class="you column">
        <div class="poetry">
            <div class="title">
                丹青引赠曹将军霸
            </div>
            <div class="author">
                杜甫
            </div>

            <div class="content">
                
                <p>将军魏武之子孙，于今为庶为清门。</p>
                 
                <p>英雄割据虽已矣，文采风流今尚存。</p>
                 
                <p>学书初学卫夫人，但恨无过王右军。</p>
                 
                <p>丹青不知老将至，富贵于我如浮云。</p>
                 
                <p>开元之中常引见，承恩数上南薰殿。</p>
                 
                <p>凌烟功臣少颜色，将军下笔开生面。</p>
                 
                <p>良相头上进贤冠，猛将腰间大羽箭。</p>
                 
                <p>褒公鄂公毛发动，英姿飒爽来酣战。</p>
                 
                <p>先帝御马五花骢，画工如山貌不同。</p>
                 
                <p>是日牵来赤墀下，迥立阊阖生长风。</p>
                 
                <p>诏谓将军拂绢素，意匠惨澹经营中。</p>
                 
                <p>斯须九重真龙出，一洗万古凡马空。</p>
                 
                <p>玉花却在御榻上，榻上庭前屹相向。</p>
                 
                <p>至尊含笑催赐金，圉人太仆皆惆怅。</p>
                 
                <p>弟子韩干早入室，亦能画马穷殊相。</p>
                 
                <p>干惟画肉不画骨，忍使骅骝气凋丧。</p>
                 
                <p>将军画善盖有神，必逢佳士亦写真。</p>
                 
                <p>即今漂泊干戈际，屡貌寻常行路人。</p>
                 
                <p>途穷反遭俗眼白，世上未有如公贫。</p>
                 
                <p>但看古来盛名下，终日坎壈缠其身。</p>
                 
            </div>

            <hr class="line right">

            <div class="meta content">
                <p><a class="link under" href="../../www/list/唐诗三百首.html">唐诗三百首</a></p>
                <p></p>
                <p>唐代</p>
            </div>

            


        </div>
    </div>
    <div class="mobile column">
        <div class="bottom content">
           中文诗歌 
        </div>
    </div>
</div>

        </div>
    </body>
    
    
    </script>
    

</html>