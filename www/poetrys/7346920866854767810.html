<html>
    <head>
        <meta charset="utf-8">
        
    
        <meta name="author"  content="JackeyGao">
        <meta name="description" content="JackeyGao, 一个程序员的技术分享和对生活的理解.">
        <meta name="keywords"  content="JackeyGao, JackeyGao的日记本, Python, Django, Vue.js, chinese-poetry">
        <title> 公输 | 初中文言文 </title>
        <meta name="viewport" content="width=device-width, initial-scale=1">
        <link rel="stylesheet" href="../../assets/global.css">
        <link rel="stylesheet" href="../../assets/theme.css">
        <link rel="stylesheet" href="../../assets/semantic/components/site.min.css">
        <link rel="shortcut icon" href="../../assets/images/favicon.ico" type="image/x-icon">
        <link rel="apple-touch-icon" sizes="128x128" href="../../assets/images/favicon.ico">
        <link rel="icon" href="../../assets/images/favicon.ico" type="image/x-icon">
        
    <link rel="stylesheet" href="../../assets/semantic/components/grid.min.css">

    </head>
    
    <body class="sk-green">
        <div id="main">
        
<div id="detail" class="ui stackable two column grid">
    <div class="zuo column">
        <div class="cover" style="background-image: url('../../images/polayoutu-00064.jpg');">
            <div class="intro">
                <div class="inner">
                来自: <a href="http://www.polayoutu.com/collections" target="blank">泼辣有图</a>
                </div>
            </div>
        </div>
    </div>
    <div class="you column">
        <div class="poetry">
            <div class="title">
                公输
            </div>
            <div class="author">
                墨子及弟子
            </div>

            <div class="content" style="padding-left: 1em;">
                
                <p>公输盘为楚造云梯之械，成，将以攻宋。子墨子闻之，起于鲁，行十日十夜，而至于郢，见公输盘。</p>
                 
                <p></p>
                 
                <p>公输盘曰：“夫子何命焉为？”</p>
                 
                <p></p>
                 
                <p>子墨子曰：“北方有侮臣者，愿借子杀之。”公输盘不说。</p>
                 
                <p></p>
                 
                <p>子墨子曰：“请献十金。”</p>
                 
                <p></p>
                 
                <p>公输盘曰：“吾义固不杀人。”</p>
                 
                <p></p>
                 
                <p>子墨子起，再拜，曰：“请说之。吾从北方闻子为梯，将以攻宋。宋何罪之有？荆国有余于地，而不足于民，杀所不足而争所有余，不可谓智；宋无罪而攻之，不可谓仁；知而不争，不可谓忠。争而不得，不可谓强。义不杀少而杀众，不可谓知类。”</p>
                 
                <p></p>
                 
                <p>公输盘服。</p>
                 
                <p></p>
                 
                <p>子墨子曰：“然胡不已乎？”</p>
                 
                <p></p>
                 
                <p>公输盘曰：“不可，吾既已言之王矣。”</p>
                 
                <p></p>
                 
                <p>子墨子曰：“胡不见我于王？”</p>
                 
                <p></p>
                 
                <p>公输盘曰：“诺。”</p>
                 
                <p></p>
                 
                <p>子墨子见王，曰：“今有人于此，舍其文轩，邻有敝舆而欲窃之；舍其锦绣，邻有短褐而欲窃之；舍其粱肉，邻有糠糟而欲窃之——此为何若人？”</p>
                 
                <p></p>
                 
                <p>王曰：“必为有窃疾矣。”</p>
                 
                <p></p>
                 
                <p>子墨子曰：“荆之地方五千里，宋之地方五百里，此犹文轩之与敝舆也。荆有云梦，犀兕麋鹿满之，江汉之鱼鳖鼋鼍为天下富，宋所谓无雉兔鲋鱼者也，此犹粱肉之与糠糟也。荆有长松文梓楩楠豫章，宋无长木，此犹锦绣之与短褐也。臣以王吏之攻宋也，为与此同类。”</p>
                 
                <p></p>
                 
                <p>王曰：“善哉！虽然，公输盘为我为云梯，必取宋。”</p>
                 
                <p></p>
                 
                <p>于是见公输盘。子墨子解带为城，以牒为械，公输盘九设攻城之机变，子墨子九距之。公输盘之攻械尽，子墨子之守圉有余。</p>
                 
                <p></p>
                 
                <p>公输盘诎，而曰：“吾知所以距子矣，吾不言。”</p>
                 
                <p></p>
                 
                <p>子墨子亦曰：“吾知子之所以距我，吾不言。”</p>
                 
                <p></p>
                 
                <p>楚王问其故。</p>
                 
                <p></p>
                 
                <p>子墨子曰：“公输子之意不过欲杀臣。杀臣，宋莫能守，乃可攻也。然臣之弟子禽滑厘等三百人，已持臣守圉之器，在宋城上而待楚寇矣。虽杀臣，不能绝也。”</p>
                 
                <p></p>
                 
                <p>楚王曰：“善哉。吾请无攻宋矣。”</p>
                 
                <p></p>
                 
                <p>子墨子归，过宋。天雨，庇其闾中，守闾者不内也。故曰：治于神者，众人不知其功。争于明者，众人知之。</p>
                 
            </div>

            <hr class="line right">

            <div class="meta content">
                <p><a class="link under" href="../../www/list/初中文言文.html">初中文言文</a></p>
                <p></p>
                <p>先秦</p>
            </div>

            
        </div>
    </div>
</div>

        <div class="mobile">
            <div id="footer" class="content">
                <div id="jinrishici-tag">长恨</div>
                <span id="jinrishici-sentence">自是人生长恨水长东.</span>
            </div>

            <div class="end content">
                <p>© 中文诗词 2018</p>
            </div>
        </div>
        </div>
    </body>
    
    
    <script>
    // 今日诗词
    function jinrishiciLoad () {
        var xhr = new XMLHttpRequest();
        xhr.open('get', 'https://v2.jinrishici.com/one.json');
        xhr.withCredentials = true;
        xhr.onreadystatechange = function () {
          if (xhr.readyState === 4) {
            var data = JSON.parse(xhr.responseText);
            // 处理示例
            var gushici = document.getElementById('jinrishici-sentence');
            gushici.innerText = data.data.content;
            var gushiciTag = document.getElementById('jinrishici-tag');
            gushiciTag.innerText = data.data.matchTags[0];
          }
        };
        xhr.send();
    }

    jinrishiciLoad()
    </script>
    

</html>