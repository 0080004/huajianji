<html>
    <head>
        <meta charset="utf-8">
        
    
        <meta name="author"  content="JackeyGao">
        <meta name="description" content="JackeyGao, 一个程序员的技术分享和对生活的理解.">
        <meta name="keywords"  content="JackeyGao, JackeyGao的日记本, Python, Django, Vue.js, chinese-poetry">
        <title> 石鼓歌 | 唐诗三百首 </title>
        <meta name="viewport" content="width=device-width, initial-scale=1">
        <link rel="stylesheet" href="../../assets/global.css">
        <link rel="stylesheet" href="../../assets/theme.css">
        <link rel="stylesheet" href="../../assets/semantic/components/site.min.css">
        <link rel="shortcut icon" href="../../assets/images/favicon.ico" type="image/x-icon">
        <link rel="apple-touch-icon" sizes="128x128" href="../../assets/images/favicon.ico">
        <link rel="icon" href="../../assets/images/favicon.ico" type="image/x-icon">
        
    <link rel="stylesheet" href="../../assets/semantic/components/grid.min.css">

    </head>
    
    <body class="sk-green">
        <div id="main">
        
<div id="detail" class="ui stackable two column grid">
    <div class="zuo column">
        <div class="cover" style="background-image: url('../../images/original_tTnU_5877000029271260 (1).jpg');">
        </div>
    </div>
    <div class="you column">
        <div class="poetry">
            <div class="title">
                石鼓歌
            </div>
            <div class="author">
                韩愈
            </div>

            <div class="content">
                
                <p>张生手持石鼓文，劝我试作石鼓歌。</p>
                 
                <p>少陵无人谪仙死，才薄将奈石鼓何。</p>
                 
                <p>周纲凌迟四海沸，宣王愤起挥天戈。</p>
                 
                <p>大开明堂受朝贺，诸侯剑佩鸣相磨。</p>
                 
                <p>蒐于岐阳骋雄俊，万里禽兽皆遮罗。</p>
                 
                <p>镌功勒成告万世，凿石作鼓隳嵯峨。</p>
                 
                <p>从臣才艺咸第一，拣选撰刻留山阿。</p>
                 
                <p>雨淋日灸野火燎，鬼物守护烦撝呵。</p>
                 
                <p>公从何处得纸本，毫发尽备无差讹。</p>
                 
                <p>辞严义密读难晓，字体不类隶与蝌。</p>
                 
                <p>年深岂免有缺画，快剑斫断生蛟鼍。</p>
                 
                <p>鸾翔凤翥众仙下，珊瑚碧树交枝柯。</p>
                 
                <p>金绳铁索锁钮壮，古鼎跃水龙腾梭。</p>
                 
                <p>陋儒编诗不收入，二雅褊迫无委蛇。</p>
                 
                <p>孔子西行不到秦，掎摭星宿遗羲娥。</p>
                 
                <p>嗟余好古生苦晚，对此涕泪双滂沱。</p>
                 
                <p>忆昔初蒙博士征，其年始改称元和。</p>
                 
                <p>故人从军在右辅，为我度量掘臼科。</p>
                 
                <p>濯冠沐浴告祭酒，如此至宝存岂多。</p>
                 
                <p>毡包席裹可立致，十鼓只载数骆驼。</p>
                 
                <p>荐诸太庙比郜鼎，光价岂止百倍过。</p>
                 
                <p>圣恩若许留太学，诸生讲解得切磋。</p>
                 
                <p>观经鸿都尚填咽，坐见举国来奔波。</p>
                 
                <p>剜苔剔藓露节角，安置妥帖平不颇。</p>
                 
                <p>大厦深檐与盖覆，经历久远期无佗。</p>
                 
                <p>中朝大官老于事，讵肯感激徒媕婀。</p>
                 
                <p>牧童敲火牛砺角，谁复著手为摩挲。</p>
                 
                <p>日销月铄就埋没，六年西顾空吟哦。</p>
                 
                <p>羲之俗书趁姿媚，数纸尚可博白鹅。</p>
                 
                <p>继周八代争战罢，无人收拾理则那。</p>
                 
                <p>方今太平日无事，柄任儒术崇丘轲。</p>
                 
                <p>安能以此尚论列，愿借辩口如悬河。</p>
                 
                <p>石鼓之歌止于此，呜呼吾意其蹉跎。</p>
                 
            </div>

            <hr class="line right">

            <div class="meta content">
                <p><a class="link under" href="../../www/list/唐诗三百首.html">唐诗三百首</a></p>
                <p></p>
                <p>唐代</p>
            </div>

            


        </div>
    </div>
    <div class="mobile column">
        <div class="bottom content">
           中文诗歌 
        </div>
    </div>
</div>

        </div>
    </body>
    
    
    </script>
    

</html>